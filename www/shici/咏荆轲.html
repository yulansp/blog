<h2>咏荆轲</h2>
<h4>陶渊明</h4>
<p>
燕丹善养士，志在报强嬴。<br />招集百夫良，岁暮得荆卿。<br />君子死知己，提剑出燕京；<br />素骥鸣广陌，慷慨送我行。<br />雄发指危冠，猛气冲长缨。<br />饮饯易水上，四座列群英。<br />渐离击悲筑，宋意唱高声。<br />萧萧哀风逝，淡淡寒波生。<br />商音更流涕，羽奏壮士惊。<br />心知去不归，且有后世名。<br />登车何时顾，飞盖入秦庭。<br />凌厉越万里，逶迤过千城。<br />图穷事自至，豪主正怔营。<br />惜哉剑术疏，奇功遂不成。<br />其人虽已没，千载有馀情。
</p>