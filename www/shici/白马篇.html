<h2>白马篇</h2>
<h4>曹植</h4>
<p>
白马饰金羁，连翩西北驰。<br />借问谁家子，幽并游侠儿。 <br />少小去乡邑，扬声沙漠垂。<br />宿昔秉良弓，楛矢何参差。<br />控弦破左的，右发摧月支。<br />仰手接飞猱，俯身散马蹄。<br />狡捷过猴猿，勇剽若豹螭。<br />边城多警急，虏骑数迁移。<br />羽檄从北来，厉马登高堤。<br />长驱蹈匈奴，左顾凌鲜卑。<br />弃身锋刃端，性命安可怀？<br />父母且不顾，何言子与妻！<br />名编壮士籍，不得中顾私。<br />捐躯赴国难，视死忽如归！
</p>