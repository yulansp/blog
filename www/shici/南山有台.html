<h2>南山有台</h2>
<h4>佚名</h4>
<p>
<p>南山有台，北山有莱。乐只君子，邦家之基。乐只君子，万寿无期。<br />南山有桑，北山有杨。乐只君子，邦家之光。乐只君子，万寿无疆。<br />南山有杞，北山有李。乐只君子，民之父母。乐只君子，德音不已。<br />南山有栲，北山有杻。乐只君子，遐不眉寿。乐只君子，德音是茂。<br />南山有枸，北山有楰。乐只君子，遐不黄耇。乐只君子，保艾尔后。</p>
</p>