<h2>哀江头</h2>
<h4>杜甫</h4>
<p>
少陵野老吞声哭，春日潜行曲江曲。<br />江头宫殿锁千门，细柳新蒲为谁绿？<br />忆昔霓旌下南苑，苑中万物生颜色。<br />昭阳殿里第一人，同辇随君侍君侧。<br />辇前才人带弓箭，白马嚼啮黄金勒。<br />翻身向天仰射云，一笑正坠双飞翼。<br />明眸皓齿今何在？血污游魂归不得。<br />清渭东流剑阁深，去住彼此无消息。<br />人生有情泪沾臆，江水江花岂终极！<br />黄昏胡骑尘满城，欲往城南望城北。
</p>