<h2>即事三首</h2>
<h4>夏完淳</h4>
<p>
<p>复楚情何极，亡秦气未平。<br />雄风清角劲，落日大旗明。<br />缟素酬家国，戈船决死生！<br />胡笳千古恨，一片月临城。</p>
<p>战苦难酬国，仇深敢忆家？<br />一身存汉腊，满目渺胡沙。<br />落月翻旗影，清霜冷剑花。<br />六军浑散尽，半夜起悲笳。</p>
<p>一旅同仇谊，三秋故主怀。<br />将星沉左辅，卿月隐中台。<br />东阁尘宾幕，西征愧赋才。<br />月明笳鼓切，今夜为谁哀。 </p>
</p>