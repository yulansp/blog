<h2>郡斋雨中与诸文士燕集</h2>
<h4>韦应物</h4>
<p>
兵卫森画戟，宴寝凝清香。<br />海上风雨至，逍遥池阁凉。<br />烦疴近消散，嘉宾复满堂。<br />自惭居处崇，未睹斯民康。<br />理会是非遣，性达形迹忘。<br />鲜肥属时禁，蔬果幸见尝。<br />俯饮一杯酒，仰聆金玉章。<br />神欢体自轻，意欲凌风翔。<br />吴中盛文史，群彦今汪洋。<br />方知大藩地，岂曰财赋强。
</p>