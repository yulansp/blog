<h2>常棣</h2>
<h4>佚名</h4>
<p>
<p>常棣之华，鄂不韡韡。凡今之人，莫如兄弟。<br />死丧之威，兄弟孔怀。原隰裒矣，兄弟求矣。<br />脊令在原，兄弟急难。每有良朋，况也永叹。<br />兄弟阋于墙，外御其务。每有良朋，烝也无戎。<br />丧乱既平，既安且宁。虽有兄弟，不如友生？<br />傧尔笾豆，饮酒之饫。兄弟既具，和乐且孺。<br />妻子好合，如鼓瑟琴。兄弟既翕，和乐且湛。<br />宜尔室家，乐尔妻帑。是究是图，亶其然乎？</p>
</p>