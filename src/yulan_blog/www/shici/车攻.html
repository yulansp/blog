<h2>车攻</h2>
<h4>佚名</h4>
<p>
<p>我车既攻，我马既同。四牡庞庞，驾言徂东。<br />田车既好，四牡孔阜。东有甫草，驾言行狩。<br />之子于苗，选徒嚣嚣。建旐设旄，搏兽于敖。<br />驾彼四牡，四牡奕奕。赤芾金舄，会同有绎。<br />决拾既佽，弓矢既调。射夫既同，助我举柴。<br />四黄既驾，两骖不猗。不失其驰，舍矢如破。<br />萧萧马鸣，悠悠旆旌。徒御不惊，大庖不盈。<br />之子于征，有闻无声。允矣君子，展也大成。</p>
</p>