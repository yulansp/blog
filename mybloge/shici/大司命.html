<h2>大司命</h2>
<h4>屈原</h4>
<p>广开兮天门，纷吾乘兮玄云；<br>令飘风兮先驱，使涷雨兮洒尘；<br>君回翔兮以下，逾空桑兮从女；<br>纷总总兮九州，何寿夭兮在予；<br>高飞兮安翔，乘清气兮御阴阳；<br>吾与君兮齐速，导帝之兮九坑；<br>灵衣兮被被，玉佩兮陆离；<br>一阴兮一阳，众莫知兮余所为；<br>折疏麻兮瑶华，将以遗兮离居；<br>老冉冉兮既极，不寖近兮愈疏；<br>乘龙兮辚辚，高驰兮冲天；<br>结桂枝兮延伫，羌愈思兮愁人；<br>愁人兮奈何，愿若今兮无亏；<br>固人命兮有当，孰离合兮何为？</p>