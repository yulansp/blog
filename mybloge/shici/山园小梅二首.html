<h2>山园小梅二首</h2>
<h4>林逋</h4>
<p>
<p>众芳摇落独暄妍，占尽风情向小园。<br />疏影横斜水清浅，暗香浮动月黄昏。<br />霜禽欲下先偷眼，粉蝶如知合断魂。<br />幸有微吟可相狎，不须檀板共金樽。</p>
<p>剪绡零碎点酥乾，向背稀稠画亦难。<br />日薄从甘春至晚，霜深应怯夜来寒。<br />澄鲜只共邻僧惜，冷落犹嫌俗客看。<br />忆着江南旧行路，酒旗斜拂堕吟鞍。</p>
</p>