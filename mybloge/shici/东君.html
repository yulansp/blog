<h2>东君</h2>
<h4>屈原</h4>
<p>暾将出兮东方，照吾槛兮扶桑；<br>抚余马兮安驱，夜皎皎兮既明；<br>驾龙輈兮乘雷，载云旗兮委蛇；<br>长太息兮将上，心低徊兮顾怀；<br>羌声色兮娱人，观者儋兮忘归；<br>縆瑟兮交鼓，萧钟兮瑶簴；<br>鸣篪兮吹竽，思灵保兮贤姱；<br>翾飞兮翠曾，展诗兮会舞；<br>应律兮合节，灵之来兮敝日；<br>青云衣兮白霓裳，举长矢兮射天狼；<br>操余弧兮反沦降，援北斗兮酌桂浆；<br>撰余辔兮高驰翔，杳冥冥兮以东行。</p>