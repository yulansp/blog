<h2>赠卫八处士</h2>
<h4>杜甫</h4>
<p>
<p>人生不相见，动如参与商。<br />今夕复何夕，共此灯烛光。<br />少壮能几时，鬓发各已苍。<br />访旧半为鬼，惊呼热中肠。<br />焉知二十载，重上君子堂。<br />昔别君未婚，儿女忽成行。<br />怡然敬父执，问我来何方。<br />问答未及已，驱儿罗酒浆。<br />夜雨剪春韭，新炊间黄粱。<br />主称会面难，一举累十觞。<br />十觞亦不醉，感子故意长。<br />明日隔山岳，世事两茫茫。</p>
</p>