<h2>少司命</h2>
<h4>屈原</h4>
<p>秋兰兮麋芜，罗生兮堂下；<br>绿叶兮素华，芳菲菲兮袭予；<br>夫人兮自有美子，荪何以兮愁苦；<br>秋兰兮青青，绿叶兮紫茎；<br>满堂兮美人，忽独与余兮目成；<br>入不言兮出不辞，乘回风兮载云旗；<br>悲莫悲兮生别离，乐莫乐兮新相知；<br>荷衣兮蕙带，儵而来兮忽而逝；<br>夕宿兮帝郊，君谁须兮云之际；<br>与女沐兮咸池，曦女发兮阳之阿；<br>望美人兮未来，临风怳兮浩歌；<br>孔盖兮翠旌，登九天兮抚彗星；<br>竦长剑兮拥幼艾，荪独宜兮为民正。</p>