<h2>短歌行</h2>
<h4>曹操</h4>
<p>
对酒当歌，人生几何！譬如朝露，去日苦多。<br />慨当以慷，忧思难忘。何以解忧？唯有杜康。<br />青青子衿，悠悠我心。但为君故，沉吟至今。<br />呦呦鹿鸣，食野之苹。我有嘉宾，鼓瑟吹笙。<br />明明如月，何时可掇？忧从中来，不可断绝。<br />越陌度阡，枉用相存。契阔谈䜩，心念旧恩。<br />月明星稀，乌鹊南飞。绕树三匝，何枝可依？<br />山不厌高，海不厌深。周公吐哺，天下归心。
</p>