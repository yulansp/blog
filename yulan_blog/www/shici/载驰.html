<h2>载驰</h2>
<h4>许穆夫人</h4>
<p>
载驰载驱，归唁卫侯。驱马悠悠，言至于漕。大夫跋涉，我心则忧。<br />既不我嘉，不能旋反。视尔不臧，我思不远。既不我嘉，不能旋济？视尔不臧，我思不閟。<br />陟彼阿丘，言采其蝱。女子善怀，亦各有行。许人尤之，众稚且狂。<br />我行其野，芃芃其麦。控于大邦，谁因谁极？大夫君子，无我有尤。百尔所思，不如我所之。
</p>