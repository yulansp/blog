<h2>天保</h2>
<h4>佚名</h4>
<p>
天保定尔，亦孔之固。俾尔单厚，何福不除？俾尔多益，以莫不庶。<br />天保定尔，俾尔戬穀。罄无不宜，受天百禄。降尔遐福，维日不足。<br />天保定尔，以莫不兴。如山如阜，如冈如陵，如川之方至，以莫不增。<br />吉蠲为饎，是用孝享。禴祠烝尝，于公先王。君曰：卜尔，万寿无疆。<br />神之吊矣，诒尔多福。民之质矣，日用饮食。群黎百姓，遍为尔德。<br />如月之恒，如日之升。如南山之寿，不骞不崩。如松柏之茂，无不尔或承。
</p>