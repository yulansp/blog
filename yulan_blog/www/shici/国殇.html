<h2>国殇</h2>
<h4>屈原</h4>
<p>操吴戈兮被犀甲，车错毂兮短兵接；<br>旌蔽日兮敌若云，矢交坠兮士争先；<br>凌余阵兮躐余行，左骖殪兮右刃伤；<br>霾两轮兮絷四马，援玉枹兮击鸣鼓；<br>天时怼兮威灵怒，严杀尽兮弃原野；<br>出不入兮往不反，平原忽兮路超远；<br>带长剑兮挟秦弓，首身离兮心不惩；<br>诚既勇兮又以武，终刚强兮不可凌；<br>身既死兮神以灵，魂魄毅兮为鬼雄。</p>