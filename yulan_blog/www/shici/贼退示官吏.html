<h2>贼退示官吏</h2>
<h4>元结</h4>
<p>
<p>昔岁逢太平，山林二十年。<br />泉源在庭户，洞壑当门前。<br />井税有常期，日晏犹得眠。<br />忽然遭世变，数岁亲戎旃。<br />今来典斯郡，山夷又纷然。<br />城小贼不屠，人贫伤可怜。<br />是以陷邻境，此州独见全。<br />使臣将王命，岂不如贼焉？<br />今彼征敛者，迫之如火煎。<br />谁能绝人命，以作时世贤！<br />思欲委符节，引竿自刺船。<br />将家就鱼麦，归老江湖边。</p>
</p>