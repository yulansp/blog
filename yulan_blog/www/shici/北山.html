<h2>北山</h2>
<h4>佚名</h4>
<p>
<p>陟彼北山，言采其杞。偕偕士子，朝夕从事。王事靡盬，忧我父母。</p>
<p>溥天之下，莫非王土；率土之滨，莫非王臣。大夫不均，我从事独贤。</p>
<p>四牡彭彭，王事傍傍。嘉我未老，鲜我方将。旅力方刚，经营四方。</p>
<p>或燕燕居息，或尽瘁事国；或息偃在床，或不已于行。</p>
<p>或不知叫号，或惨惨劬劳；或栖迟偃仰，或王事鞅掌。</p>
<p>或湛乐饮酒，或惨惨畏咎；或出入风议，或靡事不为。</p>
</p>